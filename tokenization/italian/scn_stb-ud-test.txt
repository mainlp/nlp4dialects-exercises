«Amara a mia, a stu Zuccu, e a cu' mi cci purtau!», arripitiva 'n sichitanza Nardu.
Vutau di botta a manca, i roti zurrijaru nta l'asfartu ghiacciatu e a màchina allatau a menzu â nivi.
Ci sautau u cori di na manera ca sû sintìa ntâ gula.
A màchina fu arrivutata dû fetu pizzutu di gumma sbampata, Nardu tussìu e grapìu u finistrinu pi fari tràsiri aria.
Nuḍḍu dî dui sâ fidava a parrari, l'ùnici scrusci èranu i so ciati allintati e u ticchi-tacchi dû muturi ca si stava rifriddannu.
Comu potti diri palora, Nardu si firrijau agghiri di Giuvannuzza: a sbinturata stava assittata comu pitrificata.
«Zuccarata! Rispùnnimi , ti preju!» , ci schigghiava scutulànnula.
«Comu sì?»
Duci, Giuvannuzza ci livau i manu dî so spaḍḍi e cî strincìu « Bonu staju, nun t'hâ frasturnari …»
«Ma com' avissi a fari, ca cu ḍḍa facci janca cirusa già u tabbutu ti pozzu 'ccuminzari a 'bbirsari!»
«Ancora viva hê èssiri su ti staju parrannu, babbu di l'ova!»
U taliau drittu nta l'occhi.
Nardu vitti ḍḍi smaraudi puntati a tipu scupetta agghiri dâ so facci e s' abbiau nn'arretu, nun rinisciva a capiri siḍḍu u vuliva ammazzari o u vuliva vasari.
Giuvannuzza sfirrau a rìdiri, Nardu a sicutau e si fìciru pigghiari dâ liscìa.
«Tû ricordi quannu avivi ancora ḍḍa vispazza 150 ca a ogni scaffa satava a tipu cunigghiu?»
«Ca comu no! Quannu a vinnìu u cristianu cchiù cuntenti dû munnu era, stava fitennu ḍḍa cosa.»
«Ma su nun tâ vulivi vìnniri mancu 'mmazzatu!» ci schigghiau, e si mìsiru a rìdiri n'autra vota.
Jintra a màchina, astutata e chî finistrina calati, s'aggigghiava, ma ḍḍi risati abbastaru pi quadijalla.
«E sempri, quattru simani t'appi a stari di ncoḍḍu pi tâ fari livari, nun mi cridivi ca a màchina megghiu era. Penza suḍḍu ora avìssimu statu supra a ḍḍa vespa: a st'ura tutti dui 'n via quattru nuvèmmiru èramu!»
«Veru è», a risata di Nardu si stracanciau, adaciu adaciu, nta un surrisu amaru: a cunzapivulizza ca avìssiru pututu mòriri u tirau sutta peggiu d'un trenu.
«T'avissi a 'scutari cchiù assai…»
«Già bastanti fa', gioja. Ora nun cci pinzamu cchiù ô passatu, u Zuccu ni sta 'spittannu!» , e sbattìu i manu comu a na picciriḍḍa pronta a ricìviri i rijala di Natali.
U Zuccu, quasi ca si l'avìa scurdatu.
Picchì una ca pari un catàvaru a prima cosa ca penza è jirisinni ê festi di pajisi, lòggicu.
«Ma cci vo' jiri cumminata d'accussì ô Zuccu? A mia pari ca ti giuvassi tanticchieḍḍa d'abbentu.»
«Megghiu abbentu di jiri ô Zuccu nun cci nn'è!»
«Già mû visti stu film…»
«Bonu staju, avà.»
Giuvannuzza ci fici l'occhi duci.
Nardu sbuffau.
«Va bonu, su mi dici ca è chissu zoccu ti giuva, allura putimu jiri.»
Giuvannuzza ci satau di ncoḍḍu e l'abbrazzau.
«Grazzi», murmurijau.
«Mancu l'hâ diri.»
Iḍḍu a strincìu comu siḍḍu avissi statu l'ùrtima vota ca a vidiva e a so testa si sbacantau di tutti i pinzera e frastorni.
Nardu grapìu u purteḍḍu, scinnìu e si desi na taliata ntunnu.
Na buriata di ventu attassatu mmistìu e u tempu era nivarrusu, ma di nivi nun nni stava cascannu cchiù.
S'accucciau ntô cappottu, si vutau pi cuntrullari a màchina e jittau un suspiru di sullevu.
Di ncostu â manigghia dû purteḍḍu, cc'era na grattateḍḍa leggia e fina fina.
«Pi na stricateḍḍa accussì nica pozzu macari chiùdiri n' occhiu, armenu nun mi 'ppizzu a sirata.»
Abbonè ca a furtuna l'avìa pigghiatu pû cozzu a sta botta, ca Giuvannuzza nun s' avìa struppijatu e a màchina era, o fussi megghiu diri pariva, ancora sana.
Cci avissi mancatu sulu chista.
Ḍḍa beḍḍa 500 nìguru carbuni si l'avìa accattatu chî sparagni di anni e anni e ci avìa custatu quantu â Girmania, appoi va' a tròvala n'autra màchina!
Nardu ajutau a Giuvannuzza a scìnniri e nun fìciru mancu na vintina di passi ca na màchina famigghiari si parchijau davanzi a iḍḍi a l'autra banna dâ strata.
«Cucinu Gnazziu!»
«Cumpari Nardu», vucijau iḍḍu dû postu di guida.
«Quantu scinnu e ti vegnu a salutu comu u Signuri cumanna!»
Currennu, Gnazziu chiudìu a màchina, travirsau e l'abbrazzau forti.
Pariva ca èranu anni ca nun si vìdivanu.
«Comu simu, ma frati? A famigghia?», accuminciau iḍḍu, ma, prima ca Nardu ci putissi rispùnniri, si vutau agghiri di Giuvannuzza e si livau a còppula pi rispettu.
«Nun m'âva 'ddunatu dâ Vurpi, sabbinidica macari a vassìa.»
«Vassìa? Ma su ni canuscemu di na vita!», u vannijau babbijusa iḍḍa.
«Di ssa manera vecchia mi fa' sèntiri!»
«Ti dumannu pirdunu, Giuvannuzza», ci dissi ridennu.
«Allura, comu siti misi? Avìstivu prubblemi cû viaggiu? Ju mâ visti cû signuri pi 'gghicari, si scìḍḍica ca è na maravigghia di sti jorna.»
«A nuautri nû veni a dici? Antura na màchina ni vinni di ncoḍḍu e facuntu ca ntappà'umu.»
Nardu suspirau.
«Ancora n'âm'a ripigghiari.»
Giuvannuzza ncugnau a iḍḍu e a strincìu forti.
«Quantu mi dispiaci… Stu tempu nun cci vuliva, appoi su si cci mèntunu macari chiḍḍi ca a màchina nâ sanu purtari… i risurtati si vìdunu.»
«I cristiani cci mòrunu pi sti minchiati», murmurijau Nardu.
U leggiu surriseḍḍu ca Gnazziu purtava sempri scumparìu.
«Su cc'è quarchi cosa ca pozzu fari pi ti 'jutari», ci appujau a manu supra a spaḍḍa a Nardu, «dimmillu.»
«Mâ pozzu fidari, nun ti frasturnari, ma cumpari.»
Nardu nun era troppu cummintu, ma Gnazziu ammuccau.
Nun è ca nun si fidava di Gnazziu, ma nun èranu cosi ca putìvanu arrisòrbiri autri i so sintimenti.
Chisti èranu cosi ca iḍḍu avìa a risòrbiri.
«Pi canciari discursu, quann'è ca a nostra beḍḍa cumarca si torna a vidi? A' pinzatu a quarchi canzuna frisca comu sa' fari tu ca putimu pruvari?»
«Pi ti diri a virità, nun aju rinisciutu a pinzari a nenti», calau a testa, câ facci nfusca e a taliata vascia.
«Avi un misi sanu ca mi 'mmazzu pi mi mmintari quarchi cosa, pirò nun mi nesci nenti.»
S'assittau ntâ banchina e si purtau i manu ntâ facci, u cappeḍḍu ci cummigghiava l'occhi.
«Nenti!»
Macari Giuvannuzza s'assittau e l'abbrazzau pi ci dari tanticchia di cunortu.
«Nardu, nun hâ èssiri 'ccussì duru cu tia. Su' tempi traficusi pi tutti pari nuautri musicanti, e tu sempri t'a' livatu a vita a travagghiari! Vurpi, tû ricordi di ḍḍa vota ca nun vuliva vèniri â scampagnata pi finiri di scrìviri ḍḍa canzuna?»
«Ca certu, aviva na jurnata sana ca nun si ‘lluntava dû chianuforti!»
Nardu circau d'ammucciari a risateḍḍa ca ci nisciva dâ vucca, ma nun cci potti.
«Ḍḍu jornu mi stà'uvu udiannu…»
Gnazziu si calau e ci jisau u cappeḍḍu.
«Ma ḍḍu jornu tu ni rijalasti u nostru successu cchiù granni, Eh Cumpari! I Vampi sunàssiru ancora jintra ô garaggi di Arricu senza 'i tia, senza i ta canzuni. Nziccatillu ntâ testa», ci dissi e ci tuppulijau ntâ frunti.
Nardu surridìu.
Siḍḍu I Vampi jìvanu avanzici avìvanu a diri grazzi a Nardu, u sapiva.
E sû miritàvanu tuttu paru ḍḍu successu: ognidunu dû quartettu avìa sicutatu u so rolu senza ca mai nuḍḍu s'avìa lamintatu.
Chistu era stranu, ma Nardu cci avissi misu a manu supra ô focu ca, siḍḍu mai avìssiru spuntatu prubblemi, s'avìssiru arrisurbutu senza cunzicutanzi pû gruppu.
Gnazziu ciusciau.
«Allura, tû vo' satari u Zuccu avannu o ni damu na 'nnacata?», e ci prujìu a manu a Nardu.
Iḍḍu l'acchiappau e si susìu.
Gnazziu era n'amicu veru, l'ùnicu amicu di quann'era picciriḍḍu ca nun l'avìa ancora abbannunatu.
Tutti tri parteru pâ chiazza, quarchi minutu e l'annu di travagghiu avissi finutu ufficiali.
Deci anni prima, avìvanu fattu a stissa strata.
Tannu, jìvanu ancora â scola: tri carusitti spinzirati ca aspittàvanu ḍḍu mumentu cchiù assai di ogni autra cosa pi si ripusari dû studiu.
Ora i ziti si tinìvanu pâ manu, ma u vrazzu di Gnazziu ntunnu ô coḍḍu di Nardu era tistimoniu di na lijami ca u tempu nun putiva ntaccari.
Ora nun si putìvanu manciari cchiù u farsumàguru nni Nardu, ascutari i barzilletti di so nannu assittati davanzi ô fucularu.
I so nanni nun cc'èranu cchiù, e nimmancu i tri carusitti, ma certi cosi nun avìssiru canciatu mai.
L'affacciata làvica dâ Matrici, a chiesa di Santu 'Ntoni, supranijava majistusa a chiazza dû Cirasitu, cummigghiata d'un mantu di nivi duppiu.
I lampiuna èranu gia aḍḍumati siccomu stava scurannu, ma ancora u celu era cchiù rosa ca blu.
Ḍḍa picca di celu ca nun era uccupata dî nèvuli, si ntenni.
U squarquarari di l'ùrtimi carcarazzi ca s'arricampàvanu s'ammiscava â parracìa dî genti.
I campani sunàvanu, ntunannu pû centru dû pajisi.
A Nardu si ci arrizzaru i carni.
Avìa statu sempri u mumentu cchiù attisu dû misi pi iḍḍu: u senzu di familiarità, di junciuta, e sapiri ca i vacanzi èranu davanzi â porta nun si bastàvanu a pagari, doppu misi di travagghiu.
E puru, sta vota i campanijati assumigghiàvanu cchiù assai a l' appeḍḍi d' un funirali ca a chiḍḍi di na festa di pajisi.
«Talè!», Gnazziu nnicau a n'omu c'un sicchiu chinu ntê manu , di quarchi sustanza lìquita, ca si muviva fermu davanzi â ligna.
Nardu alluzzau a vista, ca, pi custioni di sicurizza, s'avìa a mantèniri na beḍḍa distanza dû focu.
L'omu acchianau supra ô munzeḍḍu di ligna ca stava a centru di chiazza e, c'un muvimentu a chirchiu, ci sdivacau u lìquitu di supra.
Sbacantatu u sicchiu, scinnìu e ci fici signu a Patri 'Ntuninu.
Iḍḍu, si nn' addunau, accuminciau a girijari ntunnu ô Zuccu mentri ca jittava acqua biniditta a tutti i banni.
«Cca simu!» ci fici Giuvannuzza scutulànnulu pû cappottu.
Ancora sulu i primi faviḍḍi èranu, ma pî cristiani chistu era u principiu dû Zuccu.
U battimanu dâ fuḍḍa fici trunijari a chiazza peggiu d'un tirramotu.
Chistu, mmeci, era l'accuminciu dû caos: u mumentu di l'auguri.
I cristiani si nni jìvanu di na banna a l'autra dâ chiazza comu tanti furmìculi pi si fari l'auguri e pi fistijari.
Cc'è cu' era a manu vacanti, cu' s'avìa purtatu d'appressu pacchi e pacchiteḍḍi pi si livari u pinzeri dû rijalu e cu' stava già jisannu a buttigghia di sciampagna a l'aria pi stuppari.
Fistijamenti.
Quantu u siḍḍijàvanu a Nardu. Fàrilu ê so casi stu schifiju nun cci piaciva propia?
Cu tuttu ca Gnazziu un santu era, purtroppu, avìa a stissa malatìa di chiḍḍi ca jinchìvanu u pajisi di scrusciu senza scaciuni.
«Stê turnannu!» ci schigghiau a Nardu e Giuvannuzza, e, nta na vutata d'occhi, già l'avìanu persu di vista.
Tutti ci passàvanu davanzi, fujìvanu, jittàvanu vuci, ma Nardu nun si smuviva.
Pi diri u veru, èranu picca nta ḍḍa chiazza: iḍḍu, Giuvannuzza, a culonna di focu sarbaggiu ca si jisava e i so pinzera.
Se, sempri chiḍḍi ca avìanu scumparutu ntâ màchina.
Iḍḍi se ca mai l'avìssiru abbannunatu, nfatti si l'avìssiru vinutu a circari macari a l'autra banna dû munnu.
U ciàguru di fumu ci trapanau ntê naschi, u caluri ci accarizzava a facci.
Nardu pinzava ca u toccu leggiu e duci dî ciammi, u scattiju dâ ligna o l'aria di festa l'avìssiru cunurtatu.
Be', nun stava funziunannu.
I campani nun sunàvanu cchiù e, tantu pi canciari, macari u Zuccu ora avìa n'autru signìficatu.
Nun era ligna a sbampari, èranu i furzati di n'annu sanu ca jìvanu a moḍḍu.
Comu siḍḍu tuttu ḍḍu travagghiu duru, ḍḍu tempu jittatu pi scrìviri canzuni, avìssiru statu ammàtula.
«Quantu tempu ancora aju a fari a finta?» barbuttijau Giuvannuzza.
Nardu ciusciau e scattau, allibirtannu tutta a frustrazzioni ca avìa vurricatu ntô funnu dû so cori.
«Nun rinesciu a livàrimi u travagghiu dâ testa. Sfardavu n' annu sanu a scrìviri canzuni, canzuni ca rèstunu ntô ma casciolu a fari pruvulazzu, ca stu Natali nuḍḍu ni chiamau e l'annu facuntu ca finìu. Sparti, nun mâ staju fidannu mancu a scrìviri na canzuna sula pi l'annu ca trasi!»
Patèticu, ma si sintiva già cchiù lìbbiru.
S'asciucau i làcrimi câ manu.
«Giuvannuzza, jeu mi scantu ca ni va a finisci a cògghiri carduna campagni campagni…», dissi sugghiuzzannu.
«Tu nun ti mèriti chistu, mèriti megghiu…» e cascau 'n terra a dinucchiuna.
Giuvannuzza lijau i vrazza.
A so taliata, rigurusa ma cummisiriusa, si ci nziccau ntô pettu a tipu cuteḍḍu.
«Nardu Scagghia, ascùtami ora picchì nun tû tornu a ripetu cchiù. Mi capisti?»
Nuḍḍa palora niscìu dâ vucca di Nardu.
«Tu sì valenti.»
Nardu jisau a testa.
«Tu sì valenti, Nardu miu. Pirò, hâ capiri ca nun tâ fidi sulu. Sicunnu tia na màchina po caminari mai senza roti? L'aceḍḍi sâ fìdunu a vulari cu n'ala sula?»
«No…», murmurijau iḍḍu ntra un sugghiuzzu e n' autru.
«E allura comu penzi ca tâ fidi a fari tutti cosi sulu, tu?»
Nardu niscìu na sarbietta di sita dâ sacchetta e si turnau stujari via i làcrimi, l' occhi ci sbampàvanu di mòriri e si vidìvanu ancora boni i signa dû chiantu.
Appoi si susìu e s'abbirsau cappottu e cappeḍḍu.
«Raggiuni ai, sugnu bonu a nenti.»
Giuvannuzza ci pizzicau viulenta a jargia.
«Ahia! Ma chi ti pigghiau?»
Lassau a prisa.
«Jeu cû muru stava parrannu?» spiau furiusa.
«Nun è ca sì bonu a nenti; tu sì babbu, ca è n'autra cosa.»
Nun era na nuvità, 'n effetti.
«Zuccarata, c' avissi a fari allura? Sugnu cunzumatu!»
«Nun cci curpi tu nta sta storia, sicura sugnu ca prima ca ti nni po' 'ddunari ti veni napinzata pâ canzuna nova.»
S'abbicinau a iḍḍu e ci jittau i vrazza ntô coḍḍu.
A so vuci s'arritirau.
«Sulu, m'hâ prumèttiri ca nun mi 'mmucci nenti. Semu na cucchia, Nardu. Comu ti pozzu 'jutari su mancu sacciu zoccu ti spercia?»
«M'hâ scusari.»
A tinni stritta ô so pettu, comu siḍḍu a vulissi prutèggiri di quarchi cosa.
Ma era di iḍḍu ca l'avissi avutu a prutèggiri, Giuvannuzza stava di ḍḍa manera pi curpa so.
Spissu, a via di pinzari troppu assai a l'autri, va a finisci ca i firimu e nun nâ fidamu nimmancu a fari i cosi bonu comu avìssimu vulutu.
Tanticchieḍḍa di eguìsimu giuva, ê voti.
Di capillu Nardu l'avìa caputu, ma riniscillu a fari era tuttu n' autru discursu.
A schigghia strìjula di na signura sguarrau l'aria.
Giuvannuzza si staccau subbitania di Nardu.
«Jemu a cuntrullari!», u pigghiau pâ manu e attaccau a fùjiri ntâ dirizzioni dâ vuci.
Na vicchiareḍḍa stava malariddutta 'n terra appressu a nu bancarozzu ca vinniva stigghioli, aviva na manu ntâ facci e l'occhi lacrimusi.
Na sfunnacata di cristiani s'avìa accucchiatu ntunnu a iḍḍa, ma nuḍḍu sapiva zoccu fari.
Nardu e Giuvannuzza si fìciru spazziu ntra a fuḍḍa a via di guvitati.
«Nardu, quantu ti facisti granni!», circau di si sùsiri p'abbrazzallu, ma nun cci potti e s'appi a turnari a stinnicchiari.
«Chi succidìu, Gna Francisca?»
«Antura sciḍḍicai e ‘llavancànnumi mi struppijai u dinocchiu», ci dissi pantaciannu.
Mentri ca Nardu stava assittatu ca ci tiniva a manu â signura, Giuvannuzza ci spustau u cappottu di piḍḍizza e jisau accura l'orru di l'àbbitu.
U dinocchiu era russu e chiutostu vunchiatu.
«Quantu ci doli, ḍḍà cu ḍḍà?» ci spiau Giuvannuzza, e alleggiu ci passau a manu ntô vunchiazzu.
A Gna Francisca jittau un gimimentu tantu ricugghiutu quantu dulurusu.
«Na botta di chiḍḍi pisantuliḍḍi si pigghiau vassìa, ma nun mi si frastorna ca cca cci pinzamu jeu e u ma zitu.»
A vecchia signura ci accarizzau a facci.
«Sì n'àncilu di carusa, fattillu diri.»
N'omu vistutu di cammareri, cu na cammisa janca e un gileccu nìguru, s'abbicinau a iḍḍi cu na pocu di ghiacciu e na mappina ntê manu.
U suduri ci curriva ntâ frunti e ci mancava u ciatu.
«L'usamu pi fari i graniti», s'ammanucchiau pi ripigghiari aria.
«Ma capaci ca nun è u megghiu pirìudu!»
Â Gna Francisca ci scappau na risata di bon cori.
«Su nta stu mentri mâ fa na granitanun mi làstimu macari ca cci su' i pinguina pedi pedi!»
L'atmusfera s'avìa alliggiatu.
Un surrisu caudu si stampau supra â facci di Giuvannuzza.
«Grazzi, avissi a 'bbastari chissu!»
Nardu si fici dari tutti cosi dû cammareri, si calau accantu a Giovannuzza e ci misi u ghiacciu ammugghiatu ntâ mappina supra ô dinocchiu dâ Gna Francisca.
«Già u sentu ca staju rifriscannu.»
Ci strincìu i manu a tutti dui cu n'enirgìa e na forza streusi p'èssiri na vicchiareḍḍa duluranti.
«Nun sacciu comu avissi fattu senza di vuiautri, grazzi assajuni, grazzi!»
«Nenti fìcimu, mancu u ghiacciu u purtammu nuautri!»
A Gna Francisca canciau sprissioni ntâ facci.
«Bih, Nardu, chi malaffruntu! Ancora nun t'aju spiatu u nomu di sta beḍḍa carusa ca ti pigghiasti pi zita.»
«Giuvanna Sabbeḍḍu, a figghia di Arfiu e Catarina sugnu.»
«Arfiu e Catarina… È ca Sabbeḍḍu senza fini cci nn'è cca ô Cirasitu, qual'è a ta nciuria?»
«Gna Francisca, a sa famigghia nun cci nn'avi nciuria. Sicuru â ma zita l'a' ntisu muntuari, pirò. Avà, a Vurpi nenti ci dici?»
«Ca certu, a niputi di Ajitinu u Tignusu sì! Ma picchì ti chiàmanu di ssa manera?»
«L' autri dìciunu picchì ajutu a tutti pari comu â Vurpi Giuvannuzza di ‘n cuntu pi picciriḍḍi, ma troppu traficusa mi pari comu schicazzioni. Sicunnu a mia, vistu ca aju i capiḍḍi russi, è sulu na scaciuni pi mi chiamari vurpi».
«Ca tu i cristiani nun l' ajuti, si visti!», e si misi a ridiḍḍijari.
«Cca cci penzu iu», dissi u signuri ncammisatu di prima.
Giuvannuzza si susìu, ma u dinocchiu l'abbannunau.
Nardu l' acchiappau giustu a tempu.
«Ti l'avìa dittu iu …» Nun l'avìa vistu mai accussì janca ntâ facci.
«Vassìa turnassi â casa ca sta parennu na morta ca camina, cu tuttu u rispettu.»
«Capaci ca fussi a megghiu cosa, u ringrazziu…»
«Di nenti, già assai âtu fattu. Iu sugnu n'amicu di Don Peppi, stamu pruvannu a cuntattallu.»
S'assittau di ncostu â Gna Francisca e ci tinni a manu.
«Accamora cci pozzu stari iu d'appressu a sa mugghieri, vi putiti ricògghiri.»
Nardu si carricau Giuvannuzza supra ê spaḍḍi e si pigghiau a strata pâ màchina.
Quantu cci avìanu mancatu a cueti e a famigghiarità di ḍḍi strisci supra ê mura virdi sflàvitu.
Nardu si gudiva u caudu dû fucularu affunnannu nnâ putruna russa, òttima e signura, ca tiniva ntô salottu.
Giuvannuzza ripusava ntô divanu, i rizzi russi ci cummigghiàvanu l'occhi.
Purtroppu, pirò, nun ci cummigghiàvanu a vucca, tantu ca, cu tuttu ḍḍu runfulijari furestu, Nardu s' avìa cummintu ca era â stazzioni a 'spittari u trenu.
U runfuliju, adaciu adaciu, si nni jìu jennu, ca a beḍḍa addurmisciuta si stava arrivutannu a dritta e a manca.
Si vutau ammeri a iḍḍu, stinnicchiata supra ô ciancu, e si stirau i vrazza.
Nardu ci spustau dilicatu i capiḍḍi dâ facci.
«Gioja, cci penzi a quantu anni arretu vìnnimu a stari cca?» ci spiau câ vuci nzunnacata.
«Quando?» S' accarizzau u mentu e scafulijau pi quarchi nfurmazzioni jintra â so testa vacanti.
«Mmh, na para d'anni?»
Giuvannuzza grapìu l'occhi e si misi a jucari chî so rizzi.
«Tri anni, mi pari.»
Nardu ci calau a testa.
«Se, se, accussì hâ èssiri. Era u '62, sulu ora cci pinzavu.»
«Ma tannu è quannu vinni jeu, tu già âvi traslucatu a dicidott'anni.»
Suspirau.
«Traslucatu. Sulu pi dòrmiri turnava cca, nâ putiva vìdiri a ssa casa.»
«E puru avi di quannu vinni ca tu a' statu tranquillu cca, picchì?»
Già a so prisenza abbastava a fallu stari carmu, ma, nta stu casu, nun era iḍḍa l'ùnica scaciuni, pi quantu l'amava.
A Giuvannuzza ci si muvìu u ciriveḍḍu.
«U culuri dî mura…»
Risposta curretta.
«Prima èrunu janchi ssi mura, quannu stavi sulu. O staju dicennu fissarìi?»
«Giustu dici, pi chistu, ntô pirìudu ca vinisti tu, dicidivu tutti cosi.»
L'occhi di Giuvannuzza si fìciru lùciti.
«Picchì tutti cosi ti ricurdà'unu di iḍḍi…»
Doppu ca macari so matri l'avìa lassatu, quannu cci aviva cinc' anni si nn'avìa jutu a stari chî so nanni materni, ntô quarteri dâ Viḍḍa.
A dicidott'anni, avìa turnatu ntâ vecchia casa.
Un locu di malisonni e ricordi di scurdari, prima ca arrivava iḍḍa.
Giuvannuzza ci strincìu forti a manu supra ô vrazzolu dû divanu, ma quarchi sicunnu e a Vurpi turnau ntô megghiu sonnu.
Nun cci curpava iḍḍa, era pû veru troppu stanca e laccarata, d' autru latu avìa na sirata sana ca Nardu ci arraccumannava di si ripusari.
Comu potti èssiri ca ḍḍa carusa assangata, ntilliggenti e di bona famigghia stava durmennu ntô so salottu sulu u Signuri u putiva sapiri.
Chi spardu! E sparti, tutti i voti ca u vidiva ci strallucìvanu l'occhi accussì tantu ca parìa na carcarazza davanzi a na gulera di diamanti.
Si l' avìa a tèniri stritta, si ripitiva Nardu jintra di iḍḍu.
Si susìu dâ putruna e, senza fari scrusci, ci detti na vasata nnâ frunti.
«U fici pi tia.»
Cola Pisci era un farotu, ca sapia natari megghiu d'un pisci; basta diri ca java di Missina a Catania e di Catania a Missina, sempri sutt'acqua.
'Na vota vinni lu Re ccà a Missina, e sintíu diri ch'avianu a Missina st'omu maravigghiusu, ch'era lu primu nataturi.
Sintennu accussì, lu vosi vìdiri.
Cola fu chiamatu e si prisintau a lu Re.
—"Dimmi : è veru (cci dici lu Re) ca tu sai ben natari?"
—"Maistà, sì!".
Allura lu Re cci jittau 'na spada a mari, e Cola si calau e l'annau a pigghiari.
Vidennu chistu, la Riggina cci jittau 'n aneddhu, non cci cridennu chi Cola Pisci lu putia pigghiari; e Cola Pisci lu pigghiau.
—"Allura m'hai a sapiri a diri chi cosa cc'est sutta lu pedi d''u Sarvaturi", cci dici lu Re.
Cola si jetta a mari, osserva e torna:—"Sapiti chi cc'è, Maistà? Cc'est 'na caverna, chi porta un gran focu".
Lu Re non ristau sudisfattu di sta cosa: dici: — "Nenti: non mi sapisti diri nenti.
Ora si cc'è ssa caverna e tu mi sai purtari la cinniri di ssu focu, io ti fazzu un bonu cumpriméntu".
Scinníu arreri Cola, arrivau ddassutta , si bruciau la mani e si nni 'nchianau.-"Eccu, Maistà!" e cci prisintau la mani bruciata.
Risposta di lu Re: — "Non su' cuntenti ancora.
Tu ha' a tràsiri jintra di la caverna; e m'hai a diri unni currispunni stu focu".
—"Riali Maistà (cci dissi Cola), si io scinnu, no 'nchianu cchiù supra; nni su' sicuru" (a Cola Pisci mi cci parrava lu cori).
Lu Re pi fallu pigghiari di puntu, cci dissi ca un omu valenti non havi mai paura di nuddhu.
—"'Uliti accussì? io lu fazzu; ma io cci perdu la vita".
Mi si pigghia 'na ferra : —"Si sta ferra (dici) 'nchiana bruciata, 'oli diri sugnu mortu; si non è bruciata, sugnu vivu".
Scinniu e trasiu, cu sta ferra 'nta la mani, jintra sta caverna.
'A ferra si bruciau e vinni 'n summa.
Cola Pisci arristau bruciatu! e non 'nchianau cchiù.
Lu Re fici chistu pi vìdiri si era veru chi la caverna currispunnia cu suttaterra, ed era unu di li sustegni di la Sicilia (Messina).
Cola Pisci era n'omu chi natava comu un pisci.
'Na vota un Guvirnaturi di Missina cci prumisi un grossu premiu si iddhu cci annava a pigghiari 'nna coppa d'oru 'n funnu ô mari.
Cola Pisci cci l'annò a piscari ottanta canni 'n funnu; e lu Guvirnaturi cci detti lu premiu.
Cci ndi prumisi n'àutru, e Cola sammuzzò e cci purtau la coppa.
La terza vota, Cola non cci 'ulia scinniri; ma lu Gruvirnaturi cci dissi: -"Io ti dugnu mè figghia pi mugghieri si tu cci scinni la terza vota; e mi porti la coppa d'oru".
Cola si pirsuasi e sammuzzò 'na terza vota, e nni rinisciu vincituri.
Ma quannu dumannau la figghia di lu Guvirnaturi, lu sciliratu, lu fici 'mmazzari. (Ganzirri)
Cola Pisci jera un forti naitaturi d''u Faru, menzu pisci e menzu omu; d''a panza 'n supra era omu comu a nui e stava fora 'ell'acqua; d''a panza 'n sutta era pisci e non niscia mai 'ill'acqua.
Quasi sempri pirò caminava sutt'acqua e pigghiava sempri 'u funnu.
Quannu vinia a ribba, a la genti chi ci dumannava: — "Pirchì non nesci? Pirchì non pô' veniri ccâ" — ci arrispunnia: - "Non viditi comu sugnu? poi, cci su' tanti piscicani e tanti 'nnimalazzi ferri chi di mia s'ascantanu e ccussì non vi fannu dannu a li rizzi.
Però 'u cchiù grossu pisci è sempri 'u rungu; iddhu javi 'a cuda a punenti e 'a testa a livanti".
'Na vota 'nvitatu d''u Re, annò 'n funnu e non turnò cchiù, forsi si trova ancora 'n viaggiu. (Roccalumera)
A Missina cc'era un omu chi lu chiamavanu Pisci Cola.
Chistu aveva li jidita junciuti: chiddi di lu pedi puru comu chiddi di li aceddi d'acqua; e li gargi comu li pisci; e ogni jornu si jittava 'nt'ô Portu di Missina, pi divirtirisi.
Vinni a Missina la Riggina, e cci cuntaru ca cc'era st'omu purtintusu, chi stava a mari comu un pisci.
La Riggina non cci vosi cridiri 'n principiu, tantu ca lu chiamau a la prova, e cu 'na lancia riali si lu purtò a lu Garòfalu, a lu Faru, e cci dissi: — "Ccà cc'è sta coppa d'oru; io ti la jettu a mari; si tu ddoppu un'ura la va' a trovi, è tua".
Chiddu aspittau un'ura, e si jittau 'n funnu; ddoppu ddu' uri assummau cu la coppa d'oru ê manu.
La Riggina cci dumannau ch'avia vistu 'nta lu funnu di lu mari, e Cola cci dissi ca cc'eranu dui grannissimi caverni , chi sucavanu l'acqua di lu mari, e avevanu cumunicazioni cu lu Muncibeddu.
Ddoppu jorna, prima di pàrtiri, la Riggina lu chiamò arreri, e cci dissi: — "Io ti jettu 'n'âtra coppa d'oru cchiù granni di la prima, a pattu ca tu ha' a vidiri sina unni arrivanu sti caverni ".
Rispunni Cola: — "Maistà, sì".
Lu 'nnumani matina la Riggina iju supra locu; jittò a mari la coppa: ddoppu ddu' uri si jittò Cola Pisci, e finu a st'ura s'aspetta chi torna 'n summa. (S. Agata di Militello)
Stu Cola Pisci era unu menzu omu e menzu pisci.
Autri dicinu ca era un gran summuzzaturi, ca pi tuttu lu munnu 'un cc'era l'aguali.
Chistu abbitava a Missina, e faceva la rivela di Missina a Riggiu: e 'nta lu summuzzari vidia tuttu chiddu chi cc'era 'nta lu Faru.
Nun sacciu cui, ma è veru ca d'iddu si nni sirvevanu pi vidiri la currenti di la punta di Turri di Faru.
'Nta ssu puntu la currenti fa: ca se' uri 'nchiana e se' uri scinni: e bbeni voti fa lu galofaru, ed è ddocu ca li bastimenti si perdinu.
Cola Pisci summuzzava, e vidia lu tuttu, ma 'un s'avia pututu pirsuadiri com'è ca lu mari fa stu jocu a stu puntu.
Eccu ca cci vinni 'n testa di scinniri 'nta ssu puntu e di vidiri dunni nni ddivinia sta cosa.
Calò, e si nni 'nchianò spavintatu di li gran mmistini chi vitti; comu difatti a stu puntu li piscicani vugghinu, e amaru cu' cci capita!
Nun cuntenti di chistu, vosi jiri a vidiri arreri zoccu cc'era e dunni nni ddivinia lu galofaru.
E scinniu cu 'na ferra; ma ddoppu un pizzuddu, la ferra assummò sula, abbruciatizza, e si supponi ca s'abbruciò 'nta 'na vucca di focu chi cc'è ddassutta comu chidda di Muncibeddu.
Haju 'ntisu diri puru ca lu bracciu di la Citatedda è sustinutu di tri culonni, e una è caduta, una stà di càdiri e una è ferma: e sta cosa si sapi pi vucca di Cola Pisci. (Messina e Palermo)
Stu Piscicola era unu di lu Faru, ca di picciriddu 'un facia àutru chi stari a mari natannu di la matina fin'a la sira, picchì lu sò geniu lu purtava ddà.
So matri a riprinnillu, a 'mminazzallu, a 'ttaccallu, macari a pigghiallu cu li boni maneri; ma era tuttu 'nùtuli.
'Na jurnata, 'un ni putennu cchiù, si vota, povira donna! cu raggia di cori e cci dici:— "Chi putissi addivintari pisci e 'un 'sciri cchiù di l'acqua!"
E comu dissi accussì, stu picciriddu addivintau cu la peddi 'na stampa chidda di lu squatru, e 'mmenzu li jita cci crisciu la pidduncia tal'e quali li pedi di l'anitri.
D'allura in poi, terra stu picciriddu 'un ni vitti cchiù, cà la sò terra era lu mari, e natava e abbuddava megghiu d'un pisci: e pi chissu cci misiru Piscicola, cà di battisimu si chiamava Cola. (Termini)
'Na vota s'arriccunta ca un marinaru trasíu 'n cunfidenza cu la Sirena di lu mari, e misi scummissa, 'un sàcciu di chi, ca idda 'un si fidava di jiri pi ssina 'n funnu a pigghiari 'n aneddu.
Lu marinaru lu sapia ca la Sirena sutt'acqua 'un cci pò stari assai, cà cci ammanca lu ciatu: e sta cosa cci l'avia cunfidatu idda stissa, 'na vota.
Misa sta scummissa, la Sirena cci dissi a lu marinaru: — "Io ora summuzzu; ma si 'n capu a menz'ura 'un cumparisciu, e allocu di mia tu vidi assummari quarchi stizza di sangu, ritèni ca sugnu morta: e ti nni vai".
Eccu ca lu marinaru cci jiccò l'aneddu ch'avia a lu jiditu, e la Sirena summuzzò; ma 'un si vitti cchiù.
Ddoppu menz'ura si vitti l'acqua russigna: e lu marinaru capiu. (Palermo)
'Na vota cc'era a Missina 'na matri, ch'avia un figghiu; stu figghiu si chiamava Cola, e stava sempri jiccatu a mari.
La matri 'un facia àutru chi chiamallu, e iddu cci facia fari li vudedda fràdici; 'na jurnata la fici sbattiri tantu, ca idda nu nni putennu cchiù, cci jiccò 'na gastima: "Chi putissi addivintari pisci!"
Giustu giustu li celi si truvavanu aperti, e la gastima cci juncíu; ed eccu 'nt'ôn mumentu addivintau menzu pisci e menzu cristianu, cu li jidita junciuti e li gargi comu 'na giurana.
Cola 'n terra nun cci scinníu cchiù, e la matri, pi la pena, si mazzuliò tantu, ca nni muriu.
Lu Re 'ntisi ca 'nta lu so mari cc'era unu menzu pisci e menzu cristianu, e urdinò a tutti li marinara ca cu' vidia a lu Piscicola, cci duvia diri ca lu Re cci vulia parrari.
Un jornu un marinaru lu vitti e cci dissi: — "Cola, ti voli parrari lu Re di Missina".
Iddu subbitu cci iju.
Lu Re, comu lu vitti cci fici preu, e poi cci urdinò chi firriassi 'ntunnu 'ntunnu a la Sicilia, e cci sapissi a diri unni lu mari era cchiù funnutu, e chiddu chi vidia.
Cola ubbidiu, e misi a natari 'ntunnu 'ntunnu a la Sicilia.
Ddoppu 'napocu di tempu, lu Piscicola s'arricugghíu e cuntò ch'avia vistu muntagni, vaddi, cànnachi e tanti cosi curiusi, comu puru ca 'nta lu passari lu Faru si spavintò ca nun truvò funnu.
Lu Re allura cci dissi: — "Vogghiu sapiri unn'è fabbricata Missina".
Cola abbuddò, e, ddoppu un jornu, s'arricugghiu e dissi a lu Re, ca Missina era fabbricata supra un scogghiu, tinuta di tri culonni: una rutta, una scardiata ed una sana, e Cola dissi: "Missina, Missina, Un jornu sarai mischina!"
Lu Re arristò comu un loccu, e si purtò lu Piscicola a Napuli pri vìdiri li funnàli unni cc'eranu li vurcani.
Lu Piscicola scinniíu ddassutta , e vinni a cuntari ch'avia truvatu l'acqui ora friddi, ora càudi, e chi a certu puntu avia vistu surgivi d'acqua duci.
Lu Re nun cci vulía crìdiri, e iddu pri fàricci vìdiri la virità, si fici dari un bummuliddu, lu iju a 'ppuzzari ddassutta e l'acchianò.
Ma a lu Re 'un cci putia pàciri ca 'nta lu Faru nun cc'era funnu, e si lu purtò 'n'âtra vota a Missina e cci dissi: — "Cola, m'hai a sapiri a diri quant'è funnutu, pocu cchiù ammenu, lu Faru".
Cola sammuzzò e quannu assummò vinni a diri ca nun avia pututu vìdiri funnu, picchì avia vistu 'na gran culonna di fumu chi niscia di sutta un scogghiu, e perciò l'acqui eranu lordi.
Lu Re, curiusu, dissi: — "Jamuninni a Turri di Faru e ti jetti di ddà".
Havi a sapiri vassia ca sta Turri tocca quasi tuttu lu mari, tantu ca a tempi antichi di 'ncapu si cci mittia unu, e quannu l'acqua sucava, iddu sunava 'na trumma e gghisava 'na bannera pri nun fari passari li bastimenti.
Cola cci iju e si jiccò.
Aspetta ca t'aspettu, Cola nun vinia mai.
Lu Re dicia: "Cosa cci havi a essiri"....
Finarmenti Cola vinni; ma sta vota era tuttu spavintatu.— "Cola, chi ha' cosa?" — "E ch'hê d'aviri, Maistà! ca sugnu mortu finutu.... Vitti un pisci, ca la sula testa era longa quantu un bastimentu, e io, p' 'un mi fari agghiuttiri, m'appi a 'mmucciari darreri 'na culonna di Missina".
Lu Re stunò; ma li curnazza cci manciavanu, ca vulia sapiri quant'era funnutu lu Faru.
Vidennu ca Cola nun vulia abbuddari cchiù, cà si scantava, si leva la curuna tutta china di petri priziusi, ca cci vulianu occhi pi talialla , e la jiccò a mari e dissi: — "Cola, va pigghiala".
—"Maistà, nun pò essiri".
—"Cola, fàllu pri carità, picchì 'n'àutra curuna simuli nun mi la pò fari nuddu".
—"Maistà, vuliti accussì? 'nca io scinnu; ma mi dici lu cori ca sta vota 'un acchianu cchiù.
Datimi du' pugna di linticchi; siddu io vegnu, e allura è signu ca sugnu vivu; ma siddu viditi vèniri 'n summa li linticchi, chistu è signu ca io nun vegnu cchiù".
Cci dèttiru li linticchi, e Cola abbuddò.
Aspetta, aspetta; ddoppu tantu aspittari, vittiru assummari li linticchi.
Cola nun vinni, e 'un si nni sappi cchiù nè nova nè vecchia. (Palermo).
Stu Piscicola, dicinu l'antichi ca era unu menzu omu e menzu pisci, veni a diri di la cinta 'n susu era omu, e di la cinta appinninu un veru pisci.
Chistu passava la sò vita sutta l'acqua, jennu sempri di ccà e di ddà 'ntra li perfunni di lu mari e jennu vidennu tutti li scogghi, li gruttuna e li ricchizzi e li maravigghi di lu mari.
Ora, giustu ca canuscia puntu pri puntu lu funnu di lu mari, fici iddu, stu Piscicola, la carta di navicari e la bùsciula, pirchì armenu li navicanti sapissiru lu caminu dunni putianu fari vela.
Di lu tantu stari 'ntra l'acqua, stu Piscicola avia la peddi tali e quali comu 'na lagusta.
Si la facía cu li Sireni di lu mari, e dava mmattana a li cchiù grossi pisci e armalazzi di l'unna.
Ma 'na vota cci ammattiu mala, cà vosi scìnniri a visitari li grutti funni di Scidda e Caridda, 'nta lu Strittu di Missina, pirchì successi ca si fici lu galofaru mentri iddu scinnia, e lu galofaru si lu sucau 'ntra un dittu e un fattu, e nun cci cumparsi cchiù.
E accussì si pirdíu stu putirusu Piscicola; ma nn'arristau la 'nnuminata pri tuttu lu munnu, cà nataturi comu iddu nun cci nn'hannu statu cchiù. (Borgetto)
Cuntanu l'antichi chi una vota cumpariu nna la spiaggia di Missina unu animali, mezzu omu e mezzu Pisci, chiamatu Piscicola.
Chistu chiamau a tutti quanti li Missinisi chi ddà si truvavanu e cci parlau di sta manera: — "Sintiti, Missinisi: La vostra patria si chiama Missina, Ma vinirà un jornu chi si chiamirà mischina".
A sti paroli li Missinisi si mazzuliaru, e dumannaru cu li làrimi all' occhi lu pirchì, a lu Piscicola.
Iddru accussì cci arrispusi: — "Missina è sustinuta di tri culonni: una di chista è rutta, l'àutra è ciaccata e l'àutra è bona, pircui l'appiramentu di Missina nun è àutru chi 'na culonna, e nun pò risistiri tantu assai; e vinirà un jornu chi Missina si subbissa".
Li Missinisi allura si misiru a chianciri a chiantu ruttu, cci ficiru un munnu di prijeri a lu Piscicola pri jiri cchiù 'n funnu a bìdiri si cc'era 'n àutru piramentu chi putia sustinìrila.
Ma lu Piscicola cci dissi ca era 'mpussibili, pirchì lu mari nna stu puntu è funnutu, e si iddu si partia pri jiri 'n funnu, nun cci arriniscia a 'cchianari 'n'àutra vota e pirciò nun li putia sudisfari.
Ma li Missinisi lu prijaru cu li làrimi all' occhi e lu Piscicola si pirsuasi.
Aspetta, aspetta; aspittaru ammàtula, li Missinisi, pirchì lu Piscicola nun assummau cchiù.
Li marinara cuntanu chi quannu dunanu funnu nna lu Faru, cci pigghia focu l'occhiu d'unni nesci la catina. (Trapani)
Chistu Piscicola era un omu cu li 'argi comu un pisci, e chi stava sutta mari quantu cci paría e piacía.
Stu Piscicola ricivia l'acqua di li 'argi e la jiccava di li naschi.
'Na vota si truvau a passari di la città di Missina lu Re, e cci cuntaru ca cc'era stu Piscicola, ca summuzzannu summuzzannu avia vistu chi la Sicilia era fabbricata supra tri culonni: una rutta, l'àutra chi si stava rumpennu e una sana; veni a diri chi la Sicilia è fabbricata supra una culonna e mezza.
Sintennu lu Re, ca Piscicola ija 'n funnu, cci dissi di jiri a truvari quantu era funnutu lu Faru, e Piscicola cci rispunniu ch'era funnutu assai, e 'n funnu cc'eranu tanti sorti di animali: pisci tanti grossi, chi iddru avia scantu d'accustàricci, pirchì si lu mangiavanu; ma lu Re a forza vosi chi jissi a bìdiri lu funnu e Piscicola 'un appi chi fari e cci appi a jiri; ma 'un assummau cchiui. (Trapani)
A Missina cc'era un picciriddru, figghiu di 'na lavannara.
Stu picciriddru abitava sempri a la marina.
Un jornu cadiu a mari, e vitti chi sapia natari comu un pisci.
Li genti chi lu vittiru spàrsiru la nomina chi stu picciriddru sapia natari bonu,
Un jornu un scienziatu si lu chiamau e cci dumannau:-"Dimmi 'na cosa: cci 'a sai a bìdiri comu è situata Missina 'n funnu?"
E iddru cci dissi di sì.
Allura lu scienziatu cci dissi: — "E tu nun ti scanti di li 'rossi pisci?"
Risposta di stu picciriddru:-"Si vennu pisci, io li tagghiu cu stu cuteddru (cà purtava un cuteddru 'ntra la sacchetta); e si moru, lu signali è ca viditi assummari lu me sangu".
Poi si jittau a mari.
Doppu un jornu assummau, e cci cuntau a li Missinisi chiddru ch'avia fattu: - "Arrivatu 'n funnu, circai, e vitti 'na 'ranni porta di brunzu suspisa a dui archi attaccati a lu molu tuppuliai nna dda porta, e 'un mi rispusi nuddru; tintai di 'rapirla, e nun cci la sappi; ma poi risurvivi di tintari un sforzu tirribuli.
Mentri ca io stava pri dari nna la porta, eccula chi si 'rapi, e un pisci 'rossu m'ammucca.
Iò, chi avia lu cuteddru 'n sacchetta, spaccu lu pisci, nèsciu e viju 'na gran ghianura di mari, unni cc'eranu tri culonni ch'agguàntunu Missina: una è rutta, 'n'àutra è ciaccata, e l'àutra sana; e perciò Missina è 'n piriculu".
A stu picciriddru cci dèttiru lu nomu di Piscicola. (Trapani).
A Missina successi, chi un voi marinu ogni sira si ritirava nn'una grutticedda, chi era nna la praja.
Successi chi un missinisi si nn'addunau, chi stu voi marinu a la sira vinia a dòrmiri 'n terra, e cci lu dissi a lu Re.
E lu Re rispusi: - "Dicci a lu voi marinu chi lu vogghiu pallari".
Lu missinisi cci iju, e lu voi cci dissi: —"Si lu Re voli pallari a mia, chi vinissi iddru di prisenza".
Lu Re si partiu, e gghiu nni lu voi marinu.
Quannu lu Re lu vitti, cci dissi: — "Voi marinu, m'hâ' sapiri a diri unn'è pusata Missina".
Lu voi rispusi chi vulia vintiquattr'uri di tempu.
O 'nnumani matinu si capuzzau 'n funnu e ddoppu vintiquattr'uri assummau dicennu a lu Re chi Missina era pusata supra tri culonni: una stuccata, una canniata e una sana.
A stu fattu tutti li Missinisi si spavintaru; e lu Re cci dissi a lu voi si sapia truvari lu funnu di lu Strittu di Missina, picchí nun cci avia statu nuddru chi l'avia pututu truvari.
Lu voi marinu, vidennu chistu, cci dissi: —"Maistà, m'aviti a dari un pezzu di lignu.
Io abbuddru cu stu lignu, e si a li vintiquattr'uri iò nun assummu, assumma lu lignu".
Prestu prestu cci dèttiru lu lignu, e lu voi marinu abbuddrau 'n funnu.
Tutta Missina era 'nta la praja chi aspittava a stu voi, ma nun avianu passati mancu dicinnov'uri, chi si vitti assummari lu lignu, chi la mità era abbruciatu.
Allura tutti li Missinisi dissiru chi 'n funnu cc'era focu, e chi lu voi marinu avia mortu abbruciatu. (Trapani).
Jeni nu nni sàcciu nenti di stu Piscicola, ma mè nannu, ca morsi vecchiu assà', mi cuntava cosi 'ranni di stu Piscicola.
Dici ca avia li 'argi comu li pisci e avia 'n'àtra vucca sutta lu varbarottu, ma di sta vucca nun mangiava, ma ciatava; e stava urati sani sutt'acqua comu li pisci.
Dici ca jia summuzzannu 'nti lu Faru di Missina, e quannu lu mari jera scuetu, nni dava l'abbisu a li bastimenti ch'avianu a pàrtiri.
Ora, dici, comu morsi stu Piscicola?
Haju 'ntisu diri di certuni ca 'nna vota a Missina cci ji' un signuri 'rossu, unu di sti principi, ca pi passàrisi un crapicciu, macàri fannu mòriri un puvireddru; pigghiòni 'na cosa di birlanti e petri priziusi e la jiccòni 'nti lu Faru e la vosi pigghiata di lu Piscicola.
Piscicola la pigghiòni.
Ddu principi cci nni jiccò 'n'àutra; lu Piscicola summuzzò arreri, ma puvireddru, cci lassò la vita (Mazzara).
Cola Pisci era unu mezzu omu e mezzu pisci.
Chistu avia summuzzatu nni tutti li gurfi di lu munnu, e ddoppu avilli firriatu tutti, vinni a Siculiana.
Ccà piglià amicizia c'un arginteri, e ddoppu 'na pochi di jorna misiru 'na scummissa, ca Cola avia a pigliari funnu nni lu gurfu di Siculiana.
Cola accunsintíu e cci dissi accussì: — "Iu scinnu ddà jusu; si ddoppu mezz'ura affaccia una scocca di sangu, ti nni va' pi l'affari to', cà i' nun vegnu cchiù".
E daccussì successi.
Lu puntu unni Cola Pisci muri' è vicinu lu Scogliu d''u russeddu (Siculiana).
Li Missinisi vulevanu sapiri com'era frabbricata Missina.
La Riggina cci dissi a lu Piscicola: — "Va', cala e va' a bìdiri".
Lu Piscicola ji', turnà e cci dissi: — "Missina è frabbricata supra culonni di firru, e l'occa di lu Faru nisciva di un purtusu calla calla".
La Riggina cci arrispusi: — "Cci hai a calari arrìri, e vulimu sapiri d'unni nesci sta occa calla calla".
Lu Piscicola cci dissi:— "Mi vuliti murtu? Iu nun turnu cchiù.
Datimi 'na canna; si doppu 'n'ura, la canna acchiana, e iu sugnu murtu".
La canna acchianà e lu Piscicola murì (S. Cataldo).
Un tempu, di ccà di lu Faru passavanu li gran bastimenti, e cc'era un bellu cantu 'nt'ô mari; era tantu bellu, ca li marinara si 'ndrummintavanu: ed eranu ddui Sireni ca facevanu stu cantu, una si chiamava Sciglia e l'àutra si chiamava Carilla.
'Ccussì li bastimenti si prufunnavanu tutti.
Ora cc'era un Gialanti, ca misi 'na scummissa cu 'i Calabrisi, di pigghiari a sti Sireni.
Stu Gialanti era unu suggettu bruttu, e sapia natari coma un pisci: e iddu m'appi l'abilità di pigghialli.
E chi fa? Si fici mèntiri 'na campana â testa, si pigghiau un pocu di pani, un pocu di furmaggiu (cà non sapia quantu tempu avia a stari 'n funnu), e mi si jetta a mari.
Cc'era 'na corda cu 'na campana fora di l'acqua: quannu tirava 'a corda e 'a campana sunava, vo' ddiri ch'era vivu; quannu non sunava, vo' ddiri ch'era mortu.
Eccu chi cala 'n funnu e 'ccuminzau a 'ncatinari 'a prima Sirena, ch'era la cchiù bella, ed era Sciglia.
La secunna circava di fàricci mali, ma iddu appi la manera m''a 'ncatina p''u coddhu e p''i mani, e 'ccussì Carilla non si potti cchiù mòviri.
Li 'nchianau supra, e comu li 'nchianau ciancìvanu, pirchì non vulevanu essiri 'ncatinati.
Quannu fòru supra, pigghiau e cci li cunsignau a li genti.
Sti ddu' Sireni fòru 'mmarsamati propriamenti comu iddhi nisceru d''u mari.
Fu tantu la valintizza di stu Gialanti, ca li Missinisi cci ficiru la statua, e cci la ficiru tantu a iddhu quantu ê Sireni.
Finuta la statua, si misi cu 'a mani arredi, e dissi: — "Miei cari Missinisi, Tiegnu 'n e... è Calabrisi"; pirchì li Calabrisi non si putievinu cridiri chi iddhu arrivava a pigghiari a sti Sireni.
Li Riggitani nni fòru tantu cuntenti di sta suggizioni chi cci livau stu Gialanti cu pigghiari a sti Sireni, chi cci dèsiru un dunu, comu dicissimu 'na rènnita.
Ddoppu chi cci ficiru la statua, stu Gialanti campau 'n'àtra pocu d'anni e muríu; ma muríu figghiolu, e muríu pi forza di sammuzzari, cà sammuzzava di ccà ô Faru, e d''u Faru 'n Calabria, jennu sempri sutta mari. (Messina)
Èramu quattru picciotti.
Quattru picciotti ca jucàvanu nzèmmula, ca passijàvanu strati strati nzèmmula, ca facìanu tutti cosi nzèmmula.
Nzumma, nuiautri èramu ogni jornu unu cu n'autru.
A nuaiutri, nnô pajisi, ni chiamàvanu "l'Armali", chistu picchì ognidunu di nuiautri era ntisu, comu nciuria, comu n'armalu pricisu.
Pi fàrivi accapiri megghiu, cc'era Pippineḍḍu, ntisu "u Liotru", picchì avìa du’ aricchi accussì granni ca parìanu du’ paracqua;
Ntoniu, ntisu "u Bromu", picchì era babbuliḍḍu, e propia comu li broma a li voti parìa senza ciriveḍḍu;
Lillu, ntisu "a Taḍḍarita", picchì si curcava a notti fatta e si addrivigghiava tardu a la matina.
E iu?
A mia, ca sugnu Sarbaturi, macari dittu Turiḍḍu, mi chiamàvanu "u Purpu", picchì na vota niscivu azzizzatu cu na bunaca rosa.
Un jornu, comu tutti l'autri, èramu fora.
Ni mìsimu d'accordu pi fari na speci di schiticchiu campagni campagni.
Nfatti, u ziu di Lillu avìa na campagna ca era troppu beḍḍa: spazziu ca nun finìa cchiù, chianti ca si putìanu sulu mmagginari, macari quarchi zàbbara a menzu a li fraschi e a li cannizzola.
Nuiautri cci vòsimu jiri propia pi passari na bona jurnata:
èramu nnô misi di giugnettu, e a ḍḍ'ura cci putìa stari nu schiticchiu ‘n campagna.
Doppu ca manciammu, stinnicchiati appressu ôn lannireḍḍu, Lillu si susìu e accuminciau a parrari: -"Picciò, arrisbigghiàtivi e ascutàtimi n’anticchia! Âm'a jiri ḍḍà sutta: me ziu mi dissi, na vota, ca cc'è na speci di fùnnacu abbannunatu! Cci âm'a dari na taliata".
E poi nnicau cû jìditu na timpa tanticchia cchiù arrassu dâ tuvagghia d'unni n’avìamu stinnicchiatu pi manciari.
Ntoniu, lagnusu comu ô sòlitu, ci arrispunnìu: -"Avà cumpà, chi cci jemu a fari, mi siḍḍija, stàmuni cca".
A ḍḍu puntu, mi susivu videmma e dissi: -"Sugnu cu Lillu. Facèmula quarchi cosa di cchiù beḍḍu, na vota tantu! Amunì!"
E tutti l'autri si suseru.
Accuminciammu a caminari, ntra zàbbari e ficudinnia, passannu a latu di nu ciumiceḍḍu, ca sirbìa comu saja pî nuvari.
Mentri ca caminàvamu, ca parìamu na cricca di zanni, accuminciammu a sèntiri un fetu di mòriri.
-"Chi minchia è stu fetu? Cu’ fu ca si cacau di ‘n coḍḍu?" dissi Ntoniu, ca cu na manu s’attuppava li naschi pi nun sèntiri ḍḍa tanfa.
"Ntò, ti sbagghiasti... taliati tutti ḍḍà sutta..." arrispunnìu Pippineḍḍu, ca arristau ammammaluccatu.
Propia comu tutti nuiautri arristammu ammammaluccati, doppu ca taliammu.
A menzu a la hama, sutta a n'àrbulu di càccamu, cc'era un cristianu mortu, capaci ammazzatu.
Nzumma: un catàvaru.
Era chinu di muschi ca cci vulàvanu di ncapu, e di càmuli ca cci stricàvanu supra.
Avìa a facci janca, lorda e scafazzata, ca nun si arrinisciva a ricanuscìrici l'occhi.
Nun era certu allicchittatu, purtava sulu un paru di causi strazzati e lordi di sangu.
Pû restu, a peḍḍi parìa gracciata cu na bruccetta.
-"Ma è nurmali ca feti accussì assà?" ni spiau ‘Ntoniu, schifijatu.
-"Chi pinzàvatu, ca un cristianu mortu ciaurava di ciura?", ci arrispunnivu iu.
-"Sparàgnati i palori, chi nni putìa sapiri iu?" dissi iḍḍu.
-"Bonu, picciò, zittìtivi e nun vi sciarrijati. Chi facemu ora? Ci l'âm'a diri a quarchidunu" dissi nfini Lillu, astutànnuni.
Nuḍḍu di nuiautri sapìa soccu fari.
Comu prima cosa, turnammu â casa pi pigghiari u tilèfunu: avìamu a chiamari a quarchidunu, macari â pulizzìa, ma pi na manu dicidemmu di mantèniri u sicritu.
Lillu chiamau sulu a so ziu, spirannu ca armenu iḍḍu ni putìa diri quarchi cosa.
So ziu, Melu, sulu na cosa ni vosi diri: -"V'ât'a tagghiari a lingua. Nuḍḍu nn’avi a sapiri nenti", e doppu chistu chiujìu a chiamata.
-"Chi veni a diri? Attruvammu ôn cristianu mortu e n’âm’a stari muti? Nun s'avìssiru a fari li nnàggini? A pulizzìa avi a asciari a cu’ fu a fari st'ammazzatina!" dissi Pippineḍḍu, cu tutti nuaiutri ca èramu d'accordu.
A viritati sulu una era: èramu tutti troppu nichi, sulu na cricca di picciotti, nun sapìamu comu funziunijàvanu li cosi, comu funziunijava lu munnu.
U zu Melu, nfatti, si scantava assà.
Si scantava ca ni putìa succèdiri quarchi cosa, ca cci putìa tràsiri a mafia nta st'ammazzatina, e ca capaci ca ci putìa finiri videmma a iḍḍu accuḍḍì.
Nzumma, passaru assà minuti e ancora èramu fermi, comu statui di cira dintra a la càmmara unni cc'era u tilèfunu.
"Ascutàtimi tutti: futtemuninni di zoccu dissi me ziu. Vogghiu diri, nun è ca putemu fari finta di nenti!" fu chiḍḍu chi dissi Lillu, e, puru sta vota, nuaiutri tutti cu iḍḍu.
Pi comu vidìvamu li cosi nuiautri, a giustizzia s'avìa a fari: ni sintìamu comu na ciamma ca mancu lu ciusciu dû ventu putìa astutari.
Adunca, ammaccannu i nùmmari dâ tastera, chiamau â pulizzìa.
Passau u tempu, passaru li jorna, e tutti ô paisi parràvanu dû mortu ca quattru picciotti, "l'armali", avìanu truvatu campi campi.
Nun nni pozzu cuntari baḍḍi, èramu tutti tanticchia scantati ca ni putìa succèdiri quarchi cosa, Lillu abbuscau na para di jancati (so ziu u zagagnau picchì ci avìa dittu di zittìrisi ma iḍḍu fici di testa so), ma a parti chistu a nuḍḍu ci succidìu nenti.
Ancora oji, puru ca passaru cchiù assà di trent'anni, penzu a sta storia.
Ntra a tutta sta storia, chiḍḍu ca, a ḍḍi tempi, mi fici cchiù stranu fu ca nuḍḍu sappi diri cu’ fu u vastasu ca ammazzau a ḍḍu mischinu.
Accamora, ca criscivu, ca passaru l'anni, sacciu picchì, e macari troppu bonu: u guvernu u vosi ammucciari.
Certu, nnâ terra dâ mafia putìa pàriri nurmali pinzari ca cci trasìa quarchi mafiusu nta sta storia, ma la viritati diversa assà era, e certu nun era accussì sìmplici.
Foru l'alieni a ammazzari a ḍḍu cristianu.
Sugnu accussì sicuru picchì, li jorna doppu, cchiù assà di na vota, vitti lustru nnô celu, nzèmmula a chiḍḍu ca parìa na speci di apparecchiu, tunnu e chiattu, ca vulava a menzu a li stiḍḍi di notti.
Lu sacciu soccu fannu quannu pìgghianu a quarchi cristianu pi purtallu ncapu a l’astrunavi: ci sùcanu u sangu, ci fannu pirtusi ncapu tuttu u corpu, ci studìanu u ciriveḍḍu e pi fìniri ci pèrcianu i denti cû tràpanu.
Doppu ca finìscinu, scàrricanu arrè ‘n terra chiḍḍu ca arresta dû cristianu ca si carrijaru.
Sugnu sicuru: a chiḍḍu, trent'anni nn’arrè, ci succidìu accussì.
Già u sacciu, vi viju a tutti vuiautri ca liggiti sta littra: pinzati ca nfuḍḍivu, vi capisciu.
Ma iu nun sugnu foḍḍi, nun sugnu un cuntabbaḍḍi.
Quannu accuminciavu a capiri ca l'assassini foru l'alieni, ogni jornu scinniva a la chiazza dû pajisi pi diriccillu a tutti, ma nuḍḍu mi cridiva.
Na vota li cosi canciaru: era tardu assà, stava circannu di dòrmiri, ma sintìa vuci ntâ me testa.
Quarchidunu mi dicìa di nèsciri fora.
Comu passava u tempu, ḍḍi vuci si facìanu sempri cchiù forti.
Allura, senza sapiri zoccu fari, niscivu fora, nnô jardinu.
Mi purtavu un chiumazzu, na tuvagghia e cunzavu nu jazzu nterra pi dòrmiri.
Ô principiu tuttu parìa nurmali, nenti di stranu, sulu un cuccu ca cantava e quarchi griḍḍu.
Passaru cincu minuti, o picca cchiù assà, e vitti un lustru accussì putenti ca scancillau tuttu lu scuru dâ notti, un lustru jancu e friddu.
Doppu n'autra para di minuti m’addunavu di na cosa ca mi fici arrizzari li carni: dû lustru si potti vìdiri chiḍḍu ca parìa n'omu, vasciu e siccu, comu nn'aḍḍevu, câ testa a furma di lumìa e du’ occhi granni e nìguri, senza vavareḍḍi, nìguri comu li còzzuli.
Nun vitti naschi o mussu.
Avìa la peḍḍi griggia, liscia comu a chiḍḍa dî giurani.
Vrazza e jammi èranu longhi, cu sulu quattru jìdita â ciampa.
Ogni jìditu finìa cu n’ugna longa e nìgura.
A ḍḍu mumentu iu era scantatu mortu, arristavu senza ciatu.
Pruvavu a tiràrici na fotu, ma la màchina fotugràfica ca m’avìa purtatu nun funziunijava.
Ma, armenu, ora putìa èssiri satisfattu: vitti n’alienu veru.
A matina doppu ci cuntavu sta storia a tutti l'amici me, ma comu sempri, nuḍḍu mi cridiva.
Puru i me tri amici di na vita, l'autri "Armali", mi dìssiru ca avìa nfuḍḍutu.
"Nun cc’è nenti di fari, lu pèrsimu" si dicìanu ntra di iḍḍi.
E ora, doppu ca puru i me amici cchiù stritti, i me cumpari cchiù fidati, mi schifìjanu, pozzu cunchiùdiri chiḍḍu ca fu di mia nna stu munnu.
Si quarchidunu sta liggennu sta littra veni a diri na cosa sula: ca a st'ura già sugnu mortu, acchianavu ô paraddisu nzèmmula a ḍḍu cristianu ca trent'anni fa attruvammu a menzu a la hama.
